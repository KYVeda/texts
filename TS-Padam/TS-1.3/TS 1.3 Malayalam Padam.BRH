ver 2.1 dt 31st July 2025

OM namaH paramAtmanE, SrI mahAgaNapatayE namaH,
SrI guruByO namaH || haqriqH OM
1	kRuShNa yajur^vEdIya taittirIya saMhitAyAm pada pAThE prathamaM kANDaM

1.3	 prathamakANDE tRutIyaH praSnaH - agniShTOmE paSuH

TS 1.3.1.1 - Padam
dEqvasya# | tvAq | saqviqtuH | praqsaqva iti# pra - saqvE | aqSvinO$H | bAqhuByAqmiti# bAqhu - ByAqm | pUqShNaH | hastA$ByAm | Eti# | daqdEq | aBri#H | aqsiq | nAri#H | aqsiq | pari#liKitaqmitiq pari# - liqKiqtaqm | rakSha#H | pari#liKitAq itiq 
pari# - liqKiqtAqH | arA#tayaH | iqdam | aqham | rakSha#saH | grIqvAH | apIti# | kRuqntAqmiq | yaH | aqsmAn | dvEShTi# | yam | caq | vaqyam | dviqShmaH | iqdam | aqsyaq | grIqvAH | apIti# | kRuqntAqmiq | diqvE | tvAq | aqntari#kShAya | tvAq | pRuqthiqvyai | tvAq | Sundha#tAm | lOqkaH | piqtRuqShada#naq iti# pitRu - sada#naH | yava#H | aqsiq | yaqvaya# | aqsmat | dvESha#H | 1 (50)

TS 1.3.1.2 - Padam
yaqvaya# | arA#tIH | piqtRuqNAm | sada#nam | aqsiq | uditi# | diva$m | staqBAqnaq | Eti# | aqntari#kSham | pRuqNaq | pRuqthiqvIm | dRuq(gm)qhaq | dyuqtAqnaH | tvAq | mAqruqtaH | miqnOqtuq | miqqtrAvaru#NayOqriti# miqtrA - varu#NayOH | dhruqvENa# | dharma#NA | braqhmaqvaniqmiti# brahma - vani$m | tvAq | kShaqtraqvaniqmiti# kShatra - vani$m | suqpraqjAqvaniqmiti# suprajA - vani$m | rAqyaqspOqShaqvaniqmiti# rAyaspOSha - vani$m | parIti# | UqhAqmiq | brahma# | dRuq(gm)qhaq | kShaqtram | dRuq(gm)qhaq | praqjAmiti# pra - jAm | dRuq(gm)qhaq | rAqyaH | pOSha$m | dRuq(gm)qhaq | GRuqtEna# | dyAqvAq pRuqthiqvIq iti# dyAvA - pRuqthiqvIq | Eti# | pRuqNEqthAqm | indra#sya | sada#H | aqsiq | viqSvaqjaqnasyEti# viSva - jaqnasya# | CAqyA | parIti# | tvAq | giqr^vaqNaqH | gira#H | iqmAH () | Baqvaqntuq | viqSvata#H | vRuqddhAyuqmiti# vRuqddha - Aqyuqm | anviti# | vRuddha#yaH | juShTA$H | Baqvaqntuq | juShTa#yaH | indra#sya | syUH | aqsiq | indra#sya | dhruqvam | aqsiq | aiqndram | aqsiq | indrA#ya | tvAq || 2 (68)
( dvESha# - iqmA - aqShTAda#Sa ca ) (A1)

TS 1.3.2.1 - Padam
raqkShOqhaNaq iti# rakShaH - hana#H | vaqlaqgaqhanaq iti# valaga - hana#H | vaiqShNaqvAn | KaqnAqmiq | iqdam | aqham | tam | vaqlaqgamiti# vala - gam | uditi# | vaqpAqmiq | yam | naqH | saqmAqnaH | yam | asa#mAnaH | niqcaqKAnEti# ni - caqKAna# | iqdam | Eqnaqm | addha#ram | kaqrOqmiq | yaH | naqH | saqmAqnaH | yaH | asa#mAnaH | aqrAqtIqyati# | gAqyaqtrENa# | Canda#sA | ava#bADhaq ityava# - bAqDhaqH | vaqlaqga iti# vala - gaH | kim | atra# | Baqdram | tat | nauq | saqha | viqrADiti# vi - rAT | aqsiq | saqpaqtnaqhEti# sapatna - hA | saqmrADiti# sam - rAT | aqsiq | BrAqtRuqvyaqhEti# BrAtRuvya - hA | svaqrADiti# sva - rAT | aqsiq | aqBiqmAqtiqhEtya#BimAti - hA | viqSvAqrADiti# viSva - rAT | aqsiq | 
viSvA#sAm | nAqShTrANA$m | haqntA | 3 (50)

TS 1.3.2.2 - Padam
raqkShOqhaNaq iti# rakShaH - hana#H | vaqlaqgaqhanaq iti# valaga - hana#H | prEti# | uqkShAqmiq | vaiqShNaqvAn | raqkShOqhaNaq iti# rakShaH - hana#H | vaqlaqgaqhanaq iti# valaga - hana#H | avEti# | naqyAqmiq | vaiqShNaqvAn | yava#H | aqsiq | yaqvaya# | aqsmat | dvESha#H | yaqvaya# | arA#tIH | raqkShOqhaNaq iti# rakShaH - hana#H | vaqlaqgaqhanaq iti# valaga - hana#H | avEti# | stRuqNAqmiq | vaiqShNaqvAn | raqkShOqhaNaq iti# rakShaH - hana#H | vaqlaqgaqhanaq iti# valaga - hana#H | aqBIti# | juqhOqmiq | vaiqShNaqvAn | raqkShOqhaNAqviti# rakShaH - hanau$ | vaqlaqgaqhanAqviti# valaga - hanau$ | upEti# | daqdhAqmiq | vaiqShNaqvI iti# | raqkShOqhaNAqviti# rakShaH - hanau$ | vaqlaqgaqhanAqviti# valaga - hanau$ | parIti# | UqhAqmiq | vaiqShNaqvI iti# | raqkShOqhaNAqviti# rakShaH - hanau$ | vaqlaqgaqhanAqviti# valaga - hanau$ | parIti# | stRuqNAqmiq | vaiqShNaqvI iti# | raqkShOqhaNAqviti# rakShaH - hanau$ | vaqlaqgaqhanAqviti# valaga - hanau$ | vaiqShNaqvI iti# | bRuqhann | aqsiq | bRuqhadgrAqvEti# bRuqhat - grAqvAq | bRuqhaqtIm | indrA#ya ( ) | vAca$m | vaqdaq || 4 (52)
( haqntE - ndrA#yaq dvE ca# ) (A2)

TS 1.3.3.1 - Padam
viqBUriti# vi - BUH | aqsiq | praqvAha#Naq iti# pra - vAha#naH | vahni#H | aqsiq | haqvyaqvAha#naq iti# havya - vAha#naH | SvAqtraH | aqsiq | pracE#tAq itiq pra - cEqtAqH | tuqthaH | aqsiq | viqSvavE#dAq iti# viqSva - vEqdAqH | uqSik | aqsiq | kaqviH | a~gGA#riH | aqsiq | baMBA#riH | aqvaqsyuH | aqsiq | duva#svAn | SuqndhyUH | aqsiq | mAqrjAqlIya#H | saqmrADiti# saM - rAT | aqsiq | kRuqSAnuqriti# kRuqSa - aqnuqH | paqriqShadyaq iti# pari - sadya#H | aqsiq | pava#mAnaH | praqtakvEti# pra - takvA$ | aqsiq | naBa#svAn | asa#MmRuShTaq ityasa$M - mRuqShTaqH | aqsiq | haqvyaqsUdaq iti# havya - sUda#H | RuqtadhAqmEtyRuqta - dhAqmAq | aqsiq | suva#rjyOtiqritiq suva#H - jyOqtiHq | brahma#jyOtiqritiq brahma# - jyOqtiqH | aqsiq | suva#rdhAqmEtiq suva#H - dhAqmAq | aqjaH | aqsiq | Eka#pAqdityEka# - pAqt | ahi#H | aqsiq | buqddhniya#H | raudrE#Na | anI#kEna ( ) | pAqhi | mAq | aqgnEq | piqpRuqhi | mAq | mA | mAq | hiq(gm)qsIqH || 5 (58)
(anI#kEnAq - ShTau ca#) (A3)

TS 1.3.4.1 - Padam
tvam | sOqmaq | taqnUqkRudByaq iti# tanUqkRut - ByaqH | dvEShO$Byaq itiq dvESha#H - ByaqH | aqnyakRu#tEByaq ityaqnya - kRuqtEqByaqH | uqru | yaqntA | aqsiq | varU#tham | svAhA$ | juqShAqNaH | aqptuH | Ajya#sya | vEqtuq | svAhA$ | aqyaM | naqH | aqgniH | vari#vaH | kRuqNOqtuq | aqyam | mRudha#H | puqraH | Eqtuq | praqBiqndanniti# pra - Biqndann || aqyam | SatrUn# | jaqyaqtuq | jar.hRu#ShANaH | aqyam | vAja$m | jaqyaqtuq | vAja#sAtAqvitiq vAja# - sAqtauq || uqru | viqShNOq iti# | vIti# | kraqmaqsvaq | uqru | kShayA#ya | naqH | kRuqdhiq || GRuqtam | GRuqtaqyOqnaq iti# GRuta - yOqnEq | piqbaq | praprEtiq pra - praq | yaqj~japa#tiqmiti# yaqj~ja - paqtiqm | tiqraq || sOma#H | jiqgAqtiq | gAqtuqviditi# gAtu - vit | 6 (50)

TS 1.3.4.2 - Padam
dEqvAnA$m | Eqtiq | niqShkRuqtamiti# niH - kRuqtam | Ruqtasya# | yOni$m | AqsadaqmityA$ - sada$m | adi#tyAH | sada#H | aqsiq | adi#tyAH | sada#H | Eti# | sIqdaq | EqShaH | vaqH | dEqvaq | saqviqtaqH | sOma#H | tam | raqkShaqddhvaqm | mA | vaqH | daqBaqqt | Eqtat | tvam | sOqmaq | dEqvaH | dEqvAn | upEti# | aqgAqH | iqdam | aqham | maqnuqShya#H | maqnuqShyAn# | saqha | praqjayEti# pra - jayA$ | saqha | rAqyaH | pOShE#Na | nama#H | dEqvEBya#H | svaqdhEti# sva - dhA | piqtRuByaq iti# piqtRu - ByaqH | iqdam | aqham | niriti# | varu#Nasya | pASA$t | suva#H | aqBi | 7 (50)

TS 1.3.4.3 - Padam
vIti# | KyEqShaqm | vaiqSvAqnaqram | jyOti#H | agnE$ | vraqtaqpaqtaq iti# vrata - paqtEq | tvam | vraqtAnA$m | vraqtapa#tiqriti# vraqta - paqtiqH | aqsiq | yA | mama# | taqnUH | tvayi# | aBU$t | iqyam | sA | mayi# | yA | tava# | taqnUH | mayi# | aBU$t | EqShA | sA | tvayi# | yaqthAqyaqthamiti# yathA - yaqtham | nauq | vraqtaqpaqtaq iti# vrata - paqtEq | vraqtinO$H | vraqtAni# || 8 (31)
(gAqtuqvidaq - ByE - ka#tri(gm)Sacca) (A4)

TS 1.3.5.1 - Padam
atIti# | aqnyAn | agA$m | na | aqnyAn | upEti# | aqgAqm | aqr^vAk | tvAq | parai$H | aqviqdaqm | paqraH | ava#raiH | tam | tvAq | juqShEq | vaiqShNaqvam | dEqvaqyaqjyAyAq iti# dEva - yaqjyAyai$ | dEqvaH | tvAq | saqviqtA | maddhvA$ | aqnaqktuq | OSha#dhE | trAya#sva | Eqnaqm | svadhi#taq itiq sva - dhiqtEq | mA | Eqnaqm | hiq(gm)qsIqH | diva$m | agrE#Na | mA | laqKIqH | aqntari#kSham | maddhyE#na | mA | hiq(gm)qsIqH | pRuqthiqvyA | samiti# | Baqvaq | vana#spatE | Saqtava#l.Saq iti# Saqta - vaqlq.SaqH | vIti# | rOqhaq | saqhasra#val.SAq iti# saqhasra# - vaqlq.SAqH | vIti# | vaqyam | ruqhEqmaq | yam ( ) | tvAq | aqyam | svadhi#tiqritiq sva - dhiqtiqH | tEti#jAnaH | praqNiqnAyEti# pra - niqnAya# | maqhaqtE | sauBa#gAya | acCi#nnaH | rAya#H | 
suqvIraq iti# su - vIra#H || 9 (60) (yaM - daSa# ca) (A5)

TS 1.3.6.1 - Padam
pRuqthiqvyai | tvAq | aqntari#kShAya | tvAq | diqvE | tvAq | Sundha#tAm | lOqkaH | piqtRuqShada#naq iti# pitRu - sada#naH | yava#H | aqsiq | yaqvaya# | aqsmat | dvESha#H | yaqvaya# | arA#tIH | piqtRuqNAm | sada#nam | aqsiq | svAqvEqSa iti# su - AqvEqSaH | aqsiq | aqgrEqgA itya#grE - gAH | nEqtRuqNAm | vanaqspati#H | adhIti# | tvAq | sthAqsyaqtiq | tasya# | viqttAqt | dEqvaH | tvAq | saqviqtA | maddhvA$ | aqnaqktuq | suqpiqppaqlAByaq iti# su - piqppaqlABya#H | tvAq | OSha#dhIByaq ityOSha#dha - ByaqH | uditi# | diva$m | staqBAqnaq | Eti# | aqntari#kSham | pRuqNaq | pRuqthiqvIm | upa#rENa | dRuq(gm)qhaq | tE | tEq | dhAmA#ni | uqSmaqsiq | 10 (50)

TS 1.3.6.2 - Padam
gaqmaddhyE$ | gAva#H | yatra# | BUri#SRu~ggAq itiq BUri# - SRuq~ggAqH | aqyAsa#H || atra# | aha# | tat | uqruqgAqyasyEtyu#ru - gAqyasya# | viShNO$H | paqraqmam | paqdam | avEti# | BAqtiq | BUrE$H || viShNO$H | karmA#Ni | paqSyaqtaq | yata#H | vraqtAni# | paqspaqSE || indra#sya | yujya#H | saKA$ || tat | viShNO$H | paqraqmam | paqdam | sadA$ | paqSyaqntiq | sUqraya#H || diqvi | iqvaq | cakShu#H | Ata#taqmityA - taqtaqm || braqhmaqvaniqmiti# brahma - vani$m | tvAq | kShaqtraqvaniqmiti# kShatra - vani$m | suqpraqjAqvaniqmiti# suprajA - vani$m | rAqyaqspOqShaqvaniqmiti# rAyaspOSha - vani$m | parIti# | UqhAqmiq | brahma# | dRuq(gm)qhaq | kShaqtram | dRuq(gm)qhaq | praqjAmiti# pra - jAm | dRuq(gm)qhaq | rAqyaH | pOSha$m ( ) | dRuq(gm)qhaq | paqriqvIriti# pari - vIH | aqsiq | parIti# | tvAq | daivI$H | viSa#H | vyaqyaqntAqm | parIti# | iqmam | rAqyaH | pOSha#H | yaja#mAnam | maqnuqShyA$H | aqntari#kShasya | tvAq | sAnau$ | avEti# | gUqhAqmiq || 11 (69)
(uqSmaqsIq - pOShaqmE - kAqnnavi(gm)#SaqtiSca#) (A6)

TS 1.3.7.1 - Padam
iqShE | tvAq | uqpaqvIrityu#pa - vIH | aqsiq | upOq iti# | dEqvAn | daivI$H | viSa#H | prEti# | aqguqH | vahnI$H | uqSija#H | bRuha#spatE | dhAqraya# | vasU#ni | haqvyA | tEq | svaqdaqntAqm | dEva# | tvaqShTaqH | vasu# | raqNvaq | rEva#tIH | rama#ddhvam | aqgnEH | jaqnitra$m | aqsiq | vRuSha#Nau | sthaqH | uqr^vaSI$ | aqsiq | AqyuH | aqsiq | puqrUqravA$H | GRuqtEna# | aqktE iti# | vRuSha#Nam | daqdhAqthAqm | gAqyaqtram | Canda#H | anu# | prEti# | jAqyaqsvaq | traiShTu#Bam | jAga#tam | Canda#H | anu# | prEti# | jAqyaqsvaq | Bava#tam | 12 (50)

TS 1.3.7.2 - Padam
naqH | sama#nasAqvitiq sa - maqnaqsauq | samO#kasAqvitiq saM - Oqkaqsauq | aqrEqpasau$ || mA | yaqj~jam | hiq(gm)qsiqShTaqm | mA | yaqj~japa#tiqmiti# yaqj~ja - paqtiqm | jAqtaqvEqdaqsAqviti# jAta - vEqdaqsauq | Siqvau | Baqvaqtaqm | aqdya | naqH || aqgnau | aqgniH | caqraqtiq | pravi#ShTaq itiq pra - viqShTaqH | RuShI#NAm | puqtraH | aqdhiqrAqja itya#dhi - rAqjaH | EqShaH || svAqhAqkRutyEti# svAhA - kRutya# | brahma#NA | tEq | juqhOqmiq | mA | dEqvAnA$m | miqthuqyA | kaqH | BAqgaqdhEyaqmiti# BAga - dhEya$m || 13 (31)
(Bava#taq - mEka#tri(gm)Sacca) (A7)

TS 1.3.8.1 - Padam
Eti# | daqdEq | Ruqtasya# | tvAq | dEqvaqhaqviqriti# dEva - haqviqH | pASE#na | Eti# | raqBEq | dhar.Sha# | mAnu#ShAn | aqdBya itya#t - ByaH | tvAq | OSha#dhIByaq ityOSha#dhi - ByaqH | prEti# | uqkShAqmiq | aqpAm | pEqruH | aqsiq | svAqttam | ciqt | sadE#vaqmitiq sa - dEqvaqm | haqvyam | Apa#H | dEqvIqH | svada#ta | Eqnaqm | samiti# | tEq | prAqNa iti# pra - aqnaH | vAqyunA$ | gaqcCaqtAqm | samiti# | yaja#traiH | a~ggA#ni | samiti# | yaqj~japa#tiqriti# yaqj~ja - paqtiqH | AqSiShEtyA$ - SiShA$ | GRuqtEna# | aqktau | paqSum | trAqyEqthAqm | rEva#tIH | yaqj~japa#tiqmiti# yaqj~ja - paqtiqm | priqyaqdhEti# priya - dhA | Eti# | viqSaqtaq | urOq iti# | aqntaqriqkShaq | saqjUriti# sa - jUH | dEqvEna# | 14 (50)

TS 1.3.8.2 - Padam
vAtE#na | aqsya | haqviSha#H | tmanA$ | yaqjaq | samiti# | aqsyaq | taqnuvA$ | Baqvaq | var.ShI#yaH | var.ShI#yasi | yaqj~jE | yaqj~japa#tiqmiti# yaqj~ja - paqtiqm | dhAqH | pRuqthiqvyAH | saqmpRucaq iti# sam - pRuca#H | pAqhiq | nama#H | tEq | AqtAqnEtyA$ - tAqnaq | aqnaqr^vA | prEti# | iqhiq | GRuqtasya# | kuqqlyAm | anviti# | saqha | praqjayEti# pra - jayA$ | saqha | rAqyaH | pOShE#Na | Apa#H | dEqvIqH | SuqddhAqyuqvaq iti# Suddha - yuqvaqH | SuqddhAH | yUqyam | dEqvAn | UqDhvaqm | SuqddhAH | vaqyam | pari#viShTAq itiq pari# - viqShTAqH | paqriqvEqShTAraq iti# pari - vEqShTAra#H | vaqH | BUqyAqsmaq || 15 (44)
(dEqvanaq - catu#ScatvAri(gm)Sacca) (A8)

TS 1.3.9.1 - Padam
vAk | tEq | Eti# | pyAqyaqtAqm | prAqNa iti# pra - aqnaH | tEq | Eti# | pyAqyaqtAqm | cakShu#H | tEq | Eti# | pyAqyaqtAqm | SrOtra$m | tEq | Eti# | pyAqyaqtAqm | yA | tEq | prAqNAniti# pra - aqnAn | Suk | jaqgAma# | yA | cakShu#H | yA | SrOtra$m | yat | tEq | krUqram | yat | Asthi#taqmityA - sthiqtaqm | tat | tEq | Eti# | pyAqyaqtAqm | tat | tEq | EqtEna# | SuqndhaqtAqm | nABi#H | tEq | Eti# | pyAqyaqtAqm | pAqyuH | tEq | Eti# | pyAqyaqtAqm | SuqddhAH | caqritrA$H | Sam | aqdBya itya#t - ByaH | 16 (50)

TS 1.3.9.2 - Padam
Sam | OSha#dhIByaq ityOSha#dhi - ByaqH | Sam | pRuqthiqvyai | Sam | ahO$ByAqmityaha#H - ByAqm | OSha#dhE | trAya#sva | Eqnaqm | svadhi#taq itiq sva - dhiqtEq | mA | Eqnaqm | hiq(gm)qsIqH | rakSha#sAm | BAqgaH | aqsiq | iqdam | aqham | rakSha#H | aqdhaqmam | tama#H | naqyAqmiq | yaH | aqsmAn | dvEShTi# | yam | caq | vaqyam | dviqShmaH | iqdam | Eqnaqm | aqdhaqmam | tama#H | naqyAqmiq | iqShE | tvAq | GRuqtEna# | dyAqvAqpRuqthiqvIq iti# dyAvA - pRuqthiqvIq | prEti# | UqrNvAqthAqm | acCi#nnaH | rAya#H | suqvIraq iti# su - vIra#H | uqru | aqntari#kSham | anviti# | iqhiq | vAyOq iti# | vIti# | iqhiq ( ) | stOqkAnA$m | svAhA$ | Uqrddhvana#BasaqmityUqrddhva - naqBaqsaqm | mAqruqtam | gaqcCaqtaqm || 17 (55)
(aqdByO - vIhiq - pa~jca# ca) (A9)

TS 1.3.10.1 - Padam
samiti# | tEq | mana#sA | mana#H | samiti# | prAqNEnEti# pra - aqnEna# | prAqNa iti# pra - aqnaH | juShTa$m | dEqvEBya#H | haqvyam | GRuqtavaqditi# GRuqta - vaqt | svAhA$ | aiqndraH | prAqNa iti# pra - aqnaH | a~ggE#a~ggaq itya~ggE$ - aq~ggEq | nIti# | dEqddhyaqt | aiqndraH | aqpAqna itya#pa - aqnaH | a~ggE#a~ggaq itya~ggE$ - aq~ggEq | vIti# | bOqBuqvaqt | dEva# | tvaqShTaqH | BUri# | tEq | sa(gm)saqmitiq saM - saqm | Eqtuq | viShu#rUpAq itiq viShu# - rUqpAqH | yat | sala#kShmANaq itiq sa - laqkShmAqNaqH | Bava#tha | dEqvaqtrEti# dEva - trA | yanta$m | ava#sE | saKA#yaH | anviti# | tvAq | mAqtA | piqtaraH# | maqdaqntuq | SrIH | aqsiq | aqgniH | tvAq | SrIqNAqtuq | Apa#H | samiti# | aqriqNaqnn | vAta#sya | 18 (50)

TS 1.3.10.2 - Padam
tvAq | dhrajyai$ | pUqShNaH | ra(gg)hyai$ | aqpAm | OSha#dhInAm | rOhi#Shyai | GRuqtam | GRuqtaqpAqvAqnaq iti# GRuta - pAqvAqnaqH | piqbaqtaq | vasA$m | vaqsAqpAqvAqnaq iti# vasA - pAqvAqnaqH | piqbaqtaq | aqntari#kShasya | haqviH | aqsiq | svAhA$ | tvAq | aqntari#kShAya | diSa#H | praqdiSaq iti# pra - diSa#H | AqdiSaq ityA$ - diSa#H | viqdiSaq iti# vi - diSa#H | uqddiSaq ityu#t - diSa#H | svAhA$ | diqgBya iti# dik - ByaH | nama#H | diqgBya iti# dik - ByaH || 19 (28)
(vAta#syAq - ShTAvi(gm)#SatiSca) (A10)

TS 1.3.11.1 - Padam
saqmuqdram | gaqcCaq | svAhA$ | aqntari#kSham | gaqcCaq | svAhA$ | dEqvam | saqviqtAra$m | gaqcCaq | svAhA$ | aqhOqrAqtrE itya#haH - rAqtrE | gaqcCaq | svAhA$ | miqtrAvaru#NAqviti# miqtrA - varu#Nau | gaqcCaq | svAhA$ | sOma$m | gaqcCaq | svAhA$ | yaqj~jam | gaqcCaq | svAhA$ | CandA(gm)#si | gaqcCaq | svAhA$ | dyAvA#pRuthiqvI itiq dyAvA$ - pRuqthiqvI | gaqcCaq | svAhA$ | naBa#H | diqvyam | gaqcCaq | svAhA$ | aqgnim | vaiqSvAqnaqram | gaqcCaq | svAhA$ | aqdBya itya#t - ByaH | tvAq | OSha#dhIByaq ityOSha#dhi - ByaqH | mana#H | mEq | hArdi# | yaqcCaq | taqnUm | tvaca$m | puqtram | naptA#ram | aqSIqyaq | Suk | aqsiq ( ) | tam | aqBIti# | SOqcaq | yaH | aqsmAn | dvEShTi# | yam | caq | vaqyam | dviqShmaH | 
dhAmnO#^^dhAmnaq itiq dhAmna#H - dhAqmnaqH | rAqjaqnn | iqtaH | vaqruqNaq | naqH | muq~jcaq | yat | Apa#H | aGni#yAH | varu#Na | iti# | SapA#mahE | tataH# | vaqruqNaq | naqH | muq~jcaq || 20 (76)
(aqsiq - ShaDvi(gm)#SatiSca )(A11) 

TS 1.3.12.1 - Padam
haqviShma#tIH | iqmAH | Apa#H | haqviShmAn# | dEqvaH | aqddhvaqraH | haqviShmAn# | Eti# | viqvAqsaqtiq | haqviShmAn# | aqstuq | sUrya#H || aqgnEH | vaqH | apa#nnagRuhaqsyEtyapa#nna - gRuqhaqsyaq | sada#si | sAqdaqyAqmiq | suqmnAya# | suqmniqnIqH | suqmnE | mAq | dhaqttaq | iqndrAqgniqyOritI$ndra - aqgniqyOH | BAqgaqdhEyIqriti# BAga - dhEyI$H | sthaq | miqtrAvaru#NayOqriti# miqtrA - varu#NayOH | BAqgaqdhEyIqriti# BAga - dhEyI$H | sthaq | viSvE#ShAm | dEqvAnA$m | BAqgaqdhEyIqriti# BAga - dhEyI$H | sthaq | yaqj~jE | jAqgRuqtaq || 21 (34) (haqviShma#tIq - Scatu#stri(gm)Sat) (A12)

TS 1.3.13.1 - Padam
hRuqdE | tvAq | mana#sE | tvAq | diqvE | tvAq | sUryA#ya | tvAq | Uqrddhvam | iqmam | aqddhvaqram | kRuqdhiq | diqvi | dEqvEShu# | hOtrA$H | yaqcCaq | sOma# | rAqjaqnn | Eti# | iqhiq | avEti# | rOqhaq | mA | BEH | mA | samiti# | viqkthAqH | mA | tvAq | hiq(gm)qsiqShaqm | praqjA iti# pra - jAH | tvam | uqpAva#rOqhEtyu#pa - ava#rOha | praqjA iti# pra - jAH | tvAm | uqpAva#rOhaqntvityu#pa - ava#rOhantu | SRuqNOtu# | aqgniH | saqmidhEti# sam - idhA$ | hava$m | mEq | SRuqNvantu# | Apa#H | dhiqShaNA$H | caq | dEqvIH || SRuqNOta# | grAqvAqNaqH | viqduSha#H | nu | 22 (50)

TS 1.3.13.2 - Padam
yaqj~jam | SRuqNOtu# | dEqvaH | saqviqtA | hava$m | mEq || dEvI$H | AqpaqH | aqpAqm | naqpAqt | yaH | UqrmiH | haqviqShya#H | iqndriqyAvAqnitI$ndriqya - vAqn | maqdinta#maH | tam | dEqvEBya#H | dEqvaqtrEti# dEva - trA | dhaqttaq | Suqkram | SuqkraqpEByaq iti# Sukra - pEBya#H | yEShA$m | BAqgaH | stha | svAhA$ | kAr.Shi#H | aqsiq | apEti# | aqpAm | mRuqddhram | saqmuqdrasya# | vaqH | akShi#tyai | uditi# | naqyEq || yam | aqgnEq | pRuqthsviti# pRuqt - su | martya$m | Ava#H | vAjE#Shu | 
yam | juqnAH || saH | yantA$ | SaSva#tIH | iSha#H || 23 (47)
(nu - saqptaca#tvAri(gm)Sacca) (A13)

TS 1.3.14.1 - Padam
tvam | aqgnEq | ruqdraH | asu#raH | maqhaH | diqvaH | tvam | Sardha#H | mAru#tam | pRuqkShaH | IqSiqShEq || tvam | vAtai$H | aqruqNaiH | yAqsiq | Saq~ggaqya iti# SaM - gaqyaH | tvam | pUqShA | viqdhaqta iti# vi - dhaqtaH | pAqsiq | nu | tmanA$ || Eti# | vaqH | rAjA#nam | aqddhvaqrasya# | ruqdram | hOtA#ram | saqtyaqyajaqmiti# satya - yaja$m | rOda#syOH || aqgnim | puqrA | taqnaqyiqtnOH | aqcittA$t | hira#NyarUpaqmitiq hira#Nya - rUqpaqm | ava#sE | kRuqNuqddhvaqm || aqgniH | hOtA$ | nIti# | saqsAqdaq | yajI#yAn | uqpasthaq ityuqpa - sthEq | mAqtuH | suqraqBau | uq | lOqkE || yuvA$ | kaqviH | 
puqruqniqShTha iti# puru - niqShThaH | 24 (50)

TS 1.3.14.2 - Padam
RuqtAvEtyRuqtA - vAq | dhaqrtA | kRuqShTIqnAm | uqta | maddhyE$ | iqddhaH || sAqddhvIm | aqkaqH | dEqvavI#tiqmiti# dEqva - vIqtiqm | naqH | aqdya | yaqj~jasya# | jiqhvAm | aqviqdAqmaq | guhyA$m || saH | Ayu#H | Eti# | aqgAqt | suqraqBiH | vasA#naH | BaqdrAm | aqkaqH | dEqvahU#tiqmiti# dEqva - hUqtiqm | naqH | aqdya || akra#ndat | aqgniH | staqnayann# | iqvaq | dyauH | kShAma# | rEri#hat | vIqrudha#H | saqmaq~jjanniti# saM - aq~jjann || saqdyaH | jaqj~jAqnaH | vIti# | hi | Iqm | iqddhaH | aKya#t | Eti# | rOda#sIq iti# | BAqnunA$ | BAqtiq | aqntaH || tvE iti# | vasU#ni | puqr^vaqNIqkEti# puru - aqnIqkaq | 25 (50)

TS 1.3.14.3 - Padam
hOqtaqH | dOqShA | vastO$H | Eti# | IqriqrEq | yaqj~jiyA#saH || kShAma# | iqvaq | viSvA$ | Buva#nAni | yasminn# | samiti# | sauBa#gAni | daqdhiqrE | pAqvaqkE || tuBya$m | tAH | aq~ggiqraqstaqmEtya#~ggiraH - taqmaq | viSvA$H | suqkShiqtayaq iti# su - kShiqtaya#H | pRutha#k || agnE$ | kAmA#ya | yEqmiqrEq || aqSyAma# | tam | kAma$m | aqgnEq | tava# | UqtI | aqSyAma# | raqyim | raqyiqvaq iti# rayi - vaqH | suqvIraqmiti# su - vIra$m || aqSyAma# | vAja$m | aqBIti# | vAqjaya#ntaH | aqSyAma# | dyuqmnam | aqjaqraq | aqjara$m | tEq || SrEShTha$m | yaqviqShThaq | BAqraqtaq | agnE$ | dyuqmantaqmiti# dyu - manta$m | Eti# | Baqraq || 26 (50)

TS 1.3.14.4 - Padam
vasOq iti# | puqruqspRuhaqmiti# puru - spRuha$m | raqyim || saH | SviqtAqnaH | taqnyaqtuH | rOqcaqnaqsthA iti# rOcana - sthAH | aqjarE#BiH | nAna#dadBiqritiq nAna#dat - BiqH | yavi#ShThaH || yaH | pAqvaqkaH | puqruqtamaq iti# puru - tama#H | puqrUNi# | pRuqthUni# | aqgniH | aqnuqyAtItya#nu - yAti# | Bar^vann# || Ayu#H | tEq | viqSvata#H | daqdhaqt | aqyam | aqgniH | vara$NyaH || puna#H | tEq | prAqNa iti# pra - aqnaH | Eti# | aqyaqtiq | parEti# | yakShma$m | suqvAqmiq | tEq || AqyuqrdA ityA#yuH - dAH | aqgnEq | haqviSha#H | juqShAqNaH | GRuqtapra#tIkaq iti# GRuqta - praqtIqkaqH | GRuqtayO#niqriti# GRuqta - yOqniqH | Eqdhiq || GRuqtam | pIqtvA | madhu# | cAru# | gavya$m | piqtA | iqvaq | puqtram | aqBIti# | 27 (50)

TS 1.3.14.5 - Padam
raqkShaqtAqt | iqmam || tasmai$ | tEq | praqtiqharya#taq iti# prati - harya#tE | jAta#vEdaq itiq jAta# - vEqdaqH | vica#r.ShaNaq itiq vi - caqrq.ShaqNEq || agnE$ | janA#mi | suqShTuqtimiti# su - stuqtim || diqvaH | parIti# | praqthaqmam | jaqj~jEq | aqgniH | aqsmat | dviqtIya$m | parIti## | jAqtavE#dAq iti# jAqta - vEqdAqH || tRuqtIya$m | aqPsvitya#p - su | nRuqmaNAq iti# nRu - manA$H | aja#sram | indhA#naH | Eqnaqm | jaqraqtEq | svAqdhIriti# sva - dhIH || Suci#H | pAqvaqkaq | vandya#H | agnE$ | bRuqhat | vIti# | rOqcaqsEq || tvam | GRuqtEBi#H | Ahu#taq ityA - huqtaqH || dRuqSAqnaH | ruqkmaH | uqr^vyA | vIti# | aqdyauqt | duqrmar.Shaqmiti# duH - mar.Sha$m | Ayu#H | SriqyE | ruqcAqnaH || aqgniH | aqmRuta#H | aqBaqvaqt | vayO#Biqritiq vaya#H - BiqH | 28 (50)

TS 1.3.14.6 - Padam
yat | Eqnaqm | dyauH | aja#nayat | suqrEtAq iti# su - rEtA$H || Eti# | yat | iqShE | nRuqpatiqmiti# nRu - pati$m | tEja#H | Ana#T | Suci# | rEta#H | niShi#ktaqmitiq ni - siqktaqm | dyauH | aqBIkE$ || aqgniH | Sardha$m | aqnaqvaqdyam | yuvA#nam | svAqdhiyaqmiti# sva - dhiya$m | jaqnaqyaqt | sUqdaya#t | caq || saH | tEjI#yasA | mana#sA | tvOta#H | uqta | SiqkShaq | svaqpaqtyasyEti# su - aqpaqtyasya# | SiqkShOH || agnE$ | rAqyaH | nRuta#maqsyEtiq nRu - taqmaqsyaq | praBU#tAqvitiq pra - BUqtauq | BUqyAma# | tEq | suqShTuqtayaq iti# su - stuqtaya#H | caq | vasva#H || agnE$ | saha#ntam | Eti# | Baqraq | dyuqmnasya# | prAqsahEti# pra - sahA$ | raqyim || 
viSvA$H | yaH | 29 (50)

TS 1.3.14.7 - Padam
caqrq.ShaqNIH | aqBIti# | AqsA | vAjE#Shu | sAqsaha#t || tam | aqgnEq | pRuqtaqnAqsahaqmiti# pRutanA - saha$m | raqyim | saqhaqsvaqH | Eti# | Baqraq || tvam | hi | saqtyaH | adBu#taH | dAqtA | vAja#sya | gOma#taq itiq gO - maqtaqH || uqkShAnnAqyEtyuqkSha - aqnnAqyaq | vaqSAnnAqyEti# vaqSA - aqnnAqyaq | sOma#pRuShThAqyEtiq sOma# - pRuqShThAqyaq | vEqdhasE$ || stOmai$H | viqdhEqmaq | aqgnayE$ || vaqdmA | hi | sUqnOq iti# | asi# | aqdmaqsadvEtya#dma - sadvA$ | caqkrE | aqgniH | jaqnuShA$ | ajma# | anna$m || saH | tvam | naqH | Uqrjaqsaqnaq ityU$rja - saqnEq | Urja$m | dhAqH | rAjA$ | iqvaq | jEqH | aqvRuqkE | kShEqShiq | aqntaH || agnE$ | AyU(gm)#Shi | 30 (50)

TS 1.3.14.8 - Padam
paqvaqsEq | Eti# | suqvaq | Urja$m | iSha$m | caq | naqH || AqrE | bAqdhaqsvaq | duqcCunA$m || agnE$ | pava#sva | svapAq iti# su - apA$H | aqsmE iti# | varca#H | suqvIryaqmiti# su - vIrya$m || dadha#t | pOSha$m | raqyim | mayi# || agnE$ | pAqvaqkaq | rOqciShA$ | maqndrayA$ | dEqvaq | jiqhvayA$ || Eti# | dEqvAn | vaqkShiq | yakShi# | caq || saH | naqH | pAqvaqkaq | dIqdiqvaqH | agnE$ | dEqvAn | iqha | Eti# | vaqhaq || upEti# | yaqj~jam | haqviH | caq | naqH || aqgniH | Suci#vratatamaq itiq Suci#vrata - taqmaqH | Suci#H | vipra#H | Suci#H ( ) | kaqviH || Suci#H | rOqcaqtEq | Ahu#taq ityA - huqtaqH || uditi# | aqgnEq | Suca#yaH | tava# | SuqkrAH | BrAja#ntaH | IqraqtEq || tava# | jyOtI(gm)#Shi | aqrcaya#H || 31 (64)
(puqruqniqShThaH - pu#r^vaNIka - BarAq - &Bi - vayO#Biq - rya - AyU(gm)#Shi - vipraqH Suciq - Scatu#rdaSa ca) (A14)

Prasna KOr^vai with starting Padams Of 1 tO 14 Anuvaakams : - 
(dEqvasya# - rakShOqhaNO# - viqBU - stva(gm) sOqmA - &tyaqnyAnagA$M - pRuthiqvyA - iqShE tvA - &&da#dEq vAktaq - santE# - samuqdra(gm) - haqviShma#tIr. - hRuqdE - tvama#gnEruqdra - Scatu#rdaSa | )

KOr^vai with starting Padams Of 1, 11, 21 SEriEs Of Panchaatis : - 
(dEqvasya# - gaqmadhyE# - haqviShma#tIH - pavasaq - Eka#tri(gm)Sat | )

First and Last Padam Of Third Prasnam: - 
(dEqvasyAq - rcaya#H)

 || hari#H OM || 
 || kRuShNa yajur^vEdIya taittirIya saMhitAyAM pada pAThE prathamakANDE tRutIyaH praSnaH samAptaH || 




